# Exchange Traded Funds (ETF)

Gli _Exchange Traded Funds_, o ETF, sono dei fondi (Funds) che vengono
comprati/venduti tramite la Borsa (Exchange Traded).  
Le diverse aziende che gestiscono questa tipologia di fondi, dette gestori,
pubblicano un documento di informazioni chiave per gli investitori chiamato
KIID (dall'inglese _Key Investor Information Document_). Ti consiglio di
guardarne qualcuno per familiarizzare. Di solito sono piuttosto brevi e
semplici, tra le 2 e 4 pagine.

Puoi trovare più dettagli sugli ETF in questo articolo di
[Altroconsumo - Etf: che cosa sono e come funzionano](https://www.altroconsumo.it/finanza/investire/fondi-e-etf/dossier/cosa-sono/etf-che-cosa-sono-e-come-funzionano).

## Come analizzo un ETF?
Gli ETF sono popolari come strumenti di investimento "passivo". Passivo signica
che non c'è nessuno che decide attivamente "cosa" inserire nel fondo. Un ETF
banalmente copia un qualche indice finanziario.

Un esempio è l'indice _MSCI World_, che racchiude le economie sviluppate: USA,
Europa, Giappone, Australia. Diverse compagnie hanno creato ETF che ricalcano
l'indice_ MSCI World_, con diverse caratteristiche. Il sito
[JustETF ne elenca ben 13](https://www.justetf.com/it/how-to/msci-world-etfs.html).

Come faccio a scegliere quello più adatto a me?  
Provo ad elencare alcune caratteristiche importanti da conoscere, senza alcuna
pretesa di essere esaustivo e cercando di semplificare per rendere chiari i
concetti.

### Dimensione
La dimensione di un fondo, detta _Asset Under Management_ AUM, indica quanto
grande è il fondo. Un ETF troppo piccolo non è redditizio per il gestore.
Il rischio è che il gestore chiuda l'ETF, rimborsandone il controvalore.
Mi ritroverei a dover pagare tasse sulle plusvalenze e senza investimento.

> < 100 milioni: "piccolo", rischio chiusura se non cresce negli anni
> 100-500: medio
> \> 500: grande

### Total Expense Ratio (TER)
Questo è il costo annuale dell'ETF. Più basso è, meglio è. Io seguo questa
tabella:

> < 0.25%: costo basso 
> 0.25% - 0.50%: costo medio, può valere la pena
> 0.50% - 0.75%: costo alto, può valere la pena per settori speculativi
> \> 0.75%: costo troppo alto 

### Uso dei profitti
La politica di distribuziona di un ETF specifica cosa succede quando le azioni
o obbligazioni contenute distribuiscono dividendi o cedole.  
Una politica di **accumulazione** significa che l'ETF acquisterà ulteriori
azioni/obbligazioni automaticamente, incrementando il valore delle singole
quote.  
Una politica di **distribuzione** significa che l'ETF retrocederà
all'investitore i dividendi, generando un flusso di cassa in ingresso per
l'investitore. Sui dividendi da ETF si paga il 26% di tasse.

### Metodo di replica
Un ETF ricopia un indice, ma _come fa a copiarlo_?  
Un metodo è la **replica fisica**, cioé "dentro" l'ETF ci finiscono le varie
azioni o obbligazioni che compongono l'indice. La replica può essere totale,
dove si includono tutti i componenti, o a campionamento ottimizzato dove si
escludono alcuni componenti a favore di altri per motivi di costo o liquidità.  
Un secondo metodo è la **replica sintetica** dove al posto di alcuni
componenti si trovano dei prodotti derivati che ne copiano le performance. La
replica sintetica introduce un ulteriore rischio dato dalla solidità
dell'intermediario che gestisce il prodotto derivato.

Personalmente uso solo ETF a replica fisica.

### Tracking error / errore di tracciamento
Un ETF ricopia un indice, ma _quanto bene lo copia_?   
L'errore di tracciamento è la misura di quanto l'ETF si discosta dall'indice.
Lo scostamento può essere dovuto a vari fattori, ad esempio il TER, il metodo
di replica.  
Gli ETF più grandi e "famosi" hanno degli errori piuttosto contenuti.
